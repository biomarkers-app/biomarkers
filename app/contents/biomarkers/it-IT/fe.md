---
id: fe
title: Ferro
description: Ferro nel sangue
references:
  - "https://www.valorinormali.com/sangue/ferro-sideremia/"
  - "https://medlineplus.gov/lab-tests/iron-tests/"
---

Il metabolismo di quasi qualsiasi organismo vivente richiede necessariamente la presenza di ferro per numerosi processi metabolici e biochimici.

Quello che ingeriamo attraverso l’alimentazione viene assorbito a livello intestinale e temporaneamente immagazzinato grazie alla ferritina nel fegato (ed in minor misura anche in midollo osseo, milza e muscolo scheletrico); nel momento in cui l’organismo lo richiede, il metallo viene invece rilasciato legato alla transferrina, una proteina di trasporto prodotta dal fegato.

Quando si complessa con la porfirina forma l’eme, una struttura alla base di numerose proteine tra cui l’emoglobina; la caratteristica saliente dell’eme è la capacità di legare l’ossigeno, proprietà che viene per esempio sfruttata dai globuli rossi per trasportare l’ossigeno che respiriamo verso tutte le cellule dell’organismo.

Se con l’alimentazione non viene fornito un sufficiente apporto di questo oligoelemento, i livelli di concentrazione nel sangue scenderanno e verranno progressivamente utilizzate le scorte accumulate nei tessuti, determinando nel tempo una situazione di carenza.

D’altra parte, l’introduzione di un’eccessiva quantità di ferro può portare ad un progressivo accumulo in grado di causare danni a diversi organi, quali il fegato, cuore e pancreas.

L’esame del ferro nel sangue ne misura la quantità circolante legata alla transferrina, ma la richiesta del medico prevede in genere anche il dosaggio di altri parametri (ferritina, ad esempio) in modo da ottenere un quadro complessivo più accurato ed affidabile.
