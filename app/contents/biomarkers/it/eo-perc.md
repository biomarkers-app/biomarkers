---
id: eo-perc
title: Eosinofili (%)
description: Un tipo di globulo bianco
references:
  - 'https://www.valorinormali.com/sangue/eosinofili/'
  - 'https://www.youtube.it/watch?v=whMBHl90oEo'
  - 'https://www.webmd.com/asthma/eosinophil-count-facts'
  - 'https://en.wikipedia.org/wiki/Eosinophil'
---
I granulociti eosinofili sono un tipo di globulo bianco, ossia una cellula facente parte del sistema immunitario, che viene prodotto dal midollo osseo, partendo da cellule staminali comuni alle altre cellule del sangue (globuli bianchi, globuli rossi e piastrine); il nome deriva dalla presenza al loro interno di granuli in grado di legare fortemente l’eosina, una sostanza colorante (rosso-arancio) usata durante l’analisi di laboratorio.

Una volta maturi circolano nel sangue per 6-10 ore, per migrare poi nei tessuti dove svolgono la loro funzione per ulteriori 8-12 giorni.

Hanno funzione di difesa dell’organismo, ricoprendo importanti ruoli nei meccanismi di reazione allergica e nella difesa da parassiti ed elminti (vermi). Sono inoltre in grado di rilasciare mediatori per i processi infiammatori e l’uccisione dei microbi.

Una seconda importante funzione, benché negativa per l’uomo, è la secrezione di leucotrieni, molecole coinvolte nella patogenesi dell’asma in grado di stimolare tra l’altro la secrezione di muco e favorire lo sviluppo di broncocostrizione.
