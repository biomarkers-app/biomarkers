---
id: mo-abs
title: Monociti
description: Un tipo di globuli bianchi
references:
  - 'https://www.valorinormali.com/sangue/monociti/'
  - 'https://medlineplus.gov/lab-tests/white-blood-count-wbc/'
  - 'https://unitslab.com/node/16'
  - 'https://en.wikipedia.org/wiki/Monocyte'
---
I globuli bianchi sono cellule del sistema immunitario che si occupano della difesa dell’organismo; la loro concentrazione nel sangue rappresenta un utile parametro indicativo dello stato di salute di un individuo, perché un aumento significativo è generalmente suggestivo di infezione in corso; rappresentano quindi una sorta di marker d’infiammazione.
 
Tra i diversi tipi di globuli bianchi, i monociti sono quelli più voluminosi; è possibile misurarne la quantità circolante ed il risultato viene in genere espresso sia in termini percentuali (ossia quanti monociti ci sono rispetto a tutti i globuli bianchi),
sia in termini assoluti (ossia quanti monociti ci sono per ogni litro di sangue).

Si tratta di cellule prodotte dal midollo osseo e che, attraverso il torrente sanguigno, raggiungono ogni tessuto dove venga richiesto il loro intervento, che consiste principalmente nel proteggere l’organismo dall’aggressione dei batteri.

Sono anche coinvolti nella riparazione dei tessuti e in altre funzioni, come per esempio la difesa verso parassiti intestinali (vermi).

I monociti aumentano in caso di infezioni di ogni genere, oltre che in presenza di condizioni infiammatorie, ma valori alti fanno in genere pensare alla presenza di malattie croniche più che episodi acuti; possono aumentare anche in presenza di malattie intestinali come il colon irritabile.
