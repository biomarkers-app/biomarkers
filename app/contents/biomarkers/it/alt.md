---
id: alt
title: ALT
description: Alanina aminotransferasi
references:
  - 'https://www.valorinormali.com/sangue/transaminasi-alt-ast/'
  - 'https://www.youtube.com/watch?v=ETmXkZyLFro'
  - 'https://labtestsonline.org.uk/tests/alanine-aminotransferase-alt-test'
---
Le transaminasi sono enzimi utili a favorire e velocizzare reazioni biochimiche sugli amminoacidi; pur essendo una famiglia decisamente numerosa, i più utilizzati in medicina a scopo diagnostico sono due:
- alanina aminotransferasi (ALT), chiamata anche glutammato-piruvato transaminasi (GPT).
- aspartato aminotransferasi (AST), anche conosciuta come glutammato-ossalacetato transaminasi (GOT),

Entrambe le molecole sono presenti in grande quantità nel fegato e solo in tracce nel sangue, ma in caso di danni all’organo la loro concentrazione nel torrente circolatorio aumenta in modo significativo.

L’aumento della quantità degli enzimi epatici spesso emerge durante analisi del sangue di routine, ma nella maggior parte dei casi i livelli sono solo lievemente e temporaneamente elevati, non associati cioè a situazioni preoccupanti; valori particolarmente elevati delle transaminasi pongono di fronte ad una diagnosi differenziale limitata (cioè sono poche le malattie in grado di causare un gravissimo aumento dei valori), mentre in presenza di un’alterazione più modesta (meno del doppio del limite superiore) in genere si procede ad una ripetizione dell’esame prima di passare ad approfondimenti ulteriori.

In condizioni di salute ALT si trova nel sangue in concentrazione minore di AST, mentre in caso di danno epatico la relazione tende ad invertirsi (fanno eccezione malattie dovute all’alcool, cirrosi e tumori, per esempio se AST è il doppio o più di ALT è probabile che il danno sia causato dall’abuso di alcool). In alcuni casi queste considerazioni portano il medico a valutare il cosiddetto rapporto AST/ALT nell’interpretazione dei risultati.

Un valore di AST elevato in presenza di un valore normale di ALT indica un fegato sano ed un danno in un organo diverso od emolisi.
