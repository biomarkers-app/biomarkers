---
id: a1c-perc
title: Emoglobina glicata (HbA1c)
description: Un tipo di emoglobine
references:
  - 'https://labtestsonline.org.uk/tests/hba1c-test'
  - 'https://www.youtube.com/watch?v=M_dJhNPkVDE'
  - 'https://www.valorinormali.com/sangue/emoglobina-glicata-hba1c/'
---
Il diabete mellito è una malattia cronica legata ad un disturbo del metabolismo dei carboidrati (zuccheri); in assenza di trattamento è caratterizzato da una costante iperglicemia, ossia da elevate quantità di zucchero nel sangue.

È una delle malattie croniche più diffuse, interessa più di 3 milioni di persone solo in Italia (fonte Istat) e più di 400 milioni nel mondo (fonte OMS).

Possiamo distinguere principalmente due forme di diabete:
- di tipo 1: il sistema immunitario attacca e distrugge le cellule che producono insulina (insorge in genere in giovane età);
- di tipo 2: le cellule non sono più in grado di prelevare lo zucchero circolante, nonostante l’aumento dell’insulina circolante (spiega circa 9 casi su 10 ed esordisce di norma dopo i 30-40 a causa di stili di vita errati).

La terapia sul lungo periodo mira a controllare la concentrazione di glucosio nel sangue (glicemia) per prevenire le complicazioni acute, per esempio chetosi e iperglicemia, e croniche, come:
- retinopatia (condizione che evolve verso una completa cecità),
- neuropatia (causa di dolori invalidanti),
- nefropatia (causa di insufficienza renale)
malattie cardiovascolari (responsabili di infarto, ictus, …).

L’esame dell’emoglobina glicata richiede un normale prelievo di sangue venoso e permette di: diagnosticare il diabete di tipo 1 o di tipo 2 e monitorare l’efficacia della terapia.

Può anche essere chiamato con i seguenti sinonimi:
- emoglobina glicosilata,
- emoglobina A1C,
- emoglobina HbA1c.

L’analisi ha l’obiettivo di stimare la glicemia media del sangue nei 2-3 mesi precedenti, attraverso la misurazione della concentrazione nel sangue di emoglobina glicata, cioè dell’emoglobina legata al glucosio (l’emoglobina è la proteina presente nei globuli rossi che permette il legame con l’ossigeno).

Maggiore è la concentrazione di questa proteina, minore è il controllo del glucosio e maggiore il rischio di complicazioni del diabete.

Fornisce quindi una valutazione diversa e complementare rispetto alla singola concentrazione del glucosio nel sangue, in quanto alcuni pazienti possono avere valori normali di glicemia a digiuno, ma alte concentrazioni dopo i pasti, mentre altri possono avere livelli elevati a digiuno e valori solo moderatamente elevati dopo i pasti.
